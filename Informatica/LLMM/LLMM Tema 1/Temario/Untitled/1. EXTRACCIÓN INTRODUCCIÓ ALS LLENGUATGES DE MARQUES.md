# 1. INTRODUCCIÓ ALS LLENGUATGES DE MARQUES
Introducció als llenguatges de marques
1. Definició i classificació dels llenguatges de marques
2. Organitzacions desenvolupadores
3. Etiquetes, elements i atributs dels llenguatges de marques
# Introducció als llenguatges de marques
Una de les tasques bàsiques que fan els ordinadors és emmagatzemar la informació que els proporcionem per poder ser processada després. Aquesta informació pot ser de molts de tipus diferents (text, imatges, vídeos, música…) però el més important serà de quina manera l’emmagatzema l’ordinador per poder-la tractar posteriorment de manera eficient per generar més informació.
>**RECORDATORI**: 
Una definició senzilla del que és un ordinador podria ser: "Una màquina electrònica que rep i processa dades per convertir-les en informació útil”.

>**RECORDATORI**:
Les dades són representacions d'aspectes del món real i se solen recollir per fer càlculs, mostrar-les, organitzar-les, ..., amb l'objectiu que posteriorment algú en pugui fer alguna cosa amb elles, per exemple: prendre decisions, generar noves dades, …

>**RECORDATORI**:
Podríem definir de forma molt general un sistema informàtic com un sistema on les úniques tasques que es desenvolupen consisteixen a emmagatzemar dades per processar-les per mitjà d’un programa que o bé aportarà algun tipus d’informació o bé es faran servir de nou per generar noves dades.
# Característiques de les dades
Les característiques més importants de les dades en podem basar en tres aspectes:

A qui van dirigides.
La possibilitat de reutilitzar.
Que es puguin compartir.
- **Aqui van dirigides**:
	Si s’intenta ser una mica més pràctic, es veurà que realment les dades tindran una forma o una altra en funció del destinatari a qui vagin dirigides:
	- **Dades destinades a les persones**: Aquestes dades hauran de tenir alguna estructura concreta, amb uns formats determinats, per exemple, hi apareixeran títols, caràcters en negreta, ... Generalment no serà necessari conèixer quin significat tenen les dades, ja que la interpretació es deixarà al lector.
	-   **Dades destinades als programes**: Els programes generalment no necessiten que les dades tinguin informació sobre com s’han de representar, simplement serà necessari que siguin fàcilment identificables, que quedi clar de quin tipus són i que hi hagi alguna manera de determinar el que signifiquen per poder-les tractar automàticament.

- **La possibilitat de reutilitzar**:
	Moltes vegades, les dades es voldran reutilitzar per poder fer tasques diferents. Un error corrent és emmagatzemar-les en funció d'una tasca concreta, ja que això pot provocar que posteriorment sigui molt més complicat fer-les servir per fer altres tasques. Per tant, és bàsic disposar d’un sistema d’emmagatzematge que permeti aconseguir que les dades puguin ser reutilitzades fàcilment i si pot ser, que puguin ser reutilitzades tant per les persones com pels programes.

- **Compartició de les dades**

En els inicis de la informàtica, els ordinadors generaven i processaven la informació en el mateix lloc. Però l’aparició dels ordinadors personals, l’eclosió de les xarxes i, sobretot, l’èxit d’Internet, ha creat tota una sèrie de problemàtiques que fins al moment no existien: 

>**IMPORTANT**:
Les dades generades en un lloc ara poden ser consumides en un lloc totalment diferent, per exemple, en sistemes operatius totalment diferents, en màquines que poden funcionar de maneres molt diverses. 

Per tant, en un sistema informàtic modern s’ha de tenir en compte aquesta possibilitat a l’hora d’emmagatzemar dades. Hi ha la possibilitat que aquestes dades siguin compartides i, per tant, és necessari emmagatzemar-les de qualque manera per evitar tenir problemes per emprar-les en sistemes diferents.
# Emmagatzematge de dades en ordinadors
En l'actual arquitectura dels ordinadors ([_Von Neumann_](https://ca.wikipedia.org/wiki/John_von_Neumann "Clicar per ampliar")), la informació que s’hi pot emmagatzemar sempre es representa mitjançant uns i zeros (1, 0), és a dir, emprant el sistema binari. Això fa que per representar qualsevol classe de dades (imatges, vídeos, text…) sigui necessari fer algun tipus de procés que converteixi les dades a una representació en format binari.

Tradicionalment en els ordinadors les dades s’organitzen de dues maneres:
- Dades binàries
- Dades de text
## Dades binàries
Emmagatzemar les dades de manera binària és la manera natural d’emmagatzemar dades en ordinadors. Són una tira de bits un darrere l'altre. Les dades en format binari tenen una sèrie de característiques que les fan ideals per als ordinadors:
- Generalment estan optimitzades per ocupar només l’espai necessari.
- Els ordinadors les llegeixen fàcilment.
- Poden tenir estructura.
- És relativament fàcil afegir-hi [metadades](https://es.wikipedia.org/wiki/Metadatos "Clicar per ampliar") (dades que defineixen i descriuen altres dades).
- Estan disponibles immediatament per fer càlculs numèrics, ja que realment es tracta de nombres. No serà necessari fer cap transformació per poder emprar aquests números en qualsevol càlcul.

Si un programa vol emprar les dades binàries directament, necessitarà conèixer la mida en bits i, sobretot, conèixer de quina manera s’hi ha emmagatzemat la informació. Per exemple: Per emmagatzemar el nombre 150 només serà necessari convertir aquest valor decimal a la seva representació en binari i emmagatzemar-lo. És trivial comprovar que pot ser emmagatzemat en un sol byte (8 bits):

![](https://i.imgur.com/rJYWbuf.png)

Un problema és que les dades en format binari estan pensades per ser llegides per màquines, però no per les persones, de manera que són ideals per ser emmagatzemades en màquines, van bé per a la comunicació d’informació entre màquines, però en canvi perquè un humà les pugui fer servir serà necessari tenir un programa específic per llegir-les.
## Dades de text
Per solucionar el problema de recuperar les dades que hi ha en un fitxer, existeix una possibilitat que és fer el més obvi, fer el mateix que han fet les persones durant segles. Els humans en escriure ja estan fent servir una codificació i, per tant, si es fa servir la mateixa codificació, tindrem les dades en un format fàcil d'entendre i perquè es puguin emprar, per tant no hi haurà problemes perquè el codi pugui ser llegit pels programes.

>**AMPLIACIÓ**:
>-   En fitxers binaris, el component d'informació més petit és el bit.
>-   En fitxers de text el component més petit és el caràcter.
>
>Els fitxers de text emmagatzemen la informació lletra per lletra d’una manera similar a com ho faria una persona en escriure. Això fa que s’estigui generant una informació que es podrà llegir de la mateixa manera que es llegeix un document de paper. Per a un ordinador no hi ha gaire diferència a l’hora d’emmagatzemar els fitxers de text o els fitxers binaris, ja que els fitxers de text també són tires de bits. La diferència és que en els fitxers de text, els bits estan agrupats d’una manera estàndard i coneguda: un codi de caràcters.

>AMPLIACIÓ:  
>Representar les dades en un ordinador en forma de text implica que per poder representar una paraula qualsevol a l'ordinador, prèviament haurà de ser codificada perquè pugui ser representada en binari (recordem que els ordinadors només poden representar dades en binari). Aquesta codificació consisteix a determinar una quantitat de bits predefinida per marcar un caràcter, i posteriorment, s’associa un valor numèric a cada un dels caràcters.